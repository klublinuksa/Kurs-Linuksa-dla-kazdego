# Kurs Linuksa dla każdego

Witaj! Czy zdarzyło Ci się kiedyś poszukiwać dobrego i kompletnego źródła wiedzy na temat systemów Linux? Jeżeli tak, to zapewne zdajesz sobie sprawę, że dość trudno jest znaleźć w polskim Internecie stronę lub tutorial, który prowadziłby czytelnika za rękę i pomógł mu odnaleźć się w świecie Linuksa.

W związku z tym postanowiliśmy stworzyć niniejszy kurs. Chcemy, aby wypełnił on, wspomnianą wcześniej, lukę. Naszym celem jest popularyzowanie systemów Linux. Uważamy bowiem, iż najpopularniejszy, na chwilę obecną, na komputerach osobistych system Windows nie jest jedynym słusznym wyborem. W znacznej większości przypadków użytkownicy mogliby bezproblemowo pracować przy komputerze z wykorzystaniem innego systemu operacyjnego. Naszym zdaniem, dobrą alternatywą jest Linux.

Wielu ludzi uważa Linuksa za system gorszy, niż inne systemy operacyjne. Inni w ogóle nie wiedzą o jego istnieniu. Przyczyną może być fakt, iż Linux ma dosyć niską, w porównaniu do swoich dwóch największych konkurentów (Windows oraz macOS), popularność na tzw. desktopach. Warto tu jednak zaznaczyć, że Linux jest liderem w zastosowaniach serwerowych oraz na platformach mobilnych (Android). Jeśli chodzi o komputery osobiste, to powoli staje się on coraz powszechniejszy. Z punktu widzenia zwykłego użytkownika, Linux nie jest już tym, czym był na przykład piętnaście lat temu. Umiejętność korzystania z powłoki tekstowej nie jest konieczna do codziennej pracy, choć warto się jej nauczyć. W popularnych dystrybucjach, takich jak Linux Mint, czy Ubuntu, wiele rzeczy można *wyklikać* z poziomu interfejsu graficznego.

Gorąco zachęcamy Cię do zapoznania się z naszym kursem. Mamy nadzieję, że Ci się spodoba i wiele wyniesiesz z jego lektury.

Autorzy