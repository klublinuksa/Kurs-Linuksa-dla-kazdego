# Krótkie informacje o Linuksie

## Co to jest Linux?

Być może zaskoczymy Cię, ale technicznie rzecz biorąc, nie jest tak naprawdę systemem operacyjnym. System operacyjny (w dużym uproszczeniu) składa się z elementów, takich jak:

- jądro (z ang. kernel) - jest to podstawowy element systemu. Zajmuje się on obsługą zadań, sprzętu, a także zarządzaniem pamięcią.
- sterowniki (z ang. driver) - są to programy, które pozwalają systemowi operacyjnemu komunikować się z urządzeniami.
- powłoka (z ang. shell) - jest to program, który pozwala użytkownikowi na komunikację z systemem operacyjnym - czyli po prostu na jego obsługę.

Linux jest właśnie jądrem. Aby to jądro było nam do czegoś przydatne, potrzebujemy też między innymi powłoki oraz rozmaitych programów (na przykład menedżera plików lub przeglądarki internetowej). Taki zestaw oprogramowania nazywa się **dystrybucją**.

Istnieje wiele różnych dystrybucji. Jedne są przystosowane do użytku na komputerach osobistych, inne stosuje się na serwerach. Niektóre lepiej nadadzą się dla początkujących użytkowników, inne mogą być używane przez tych bardziej zawaansowanych. Dwie, losowo wybrane dystrybucje może różnić bardzo wiele. Jest jednak pewna cecha, która pozostanie wspólna dla wszystkich - należą one do **rodziny Linux**.

## Krótka historia Linuksa

Projekt, jakim jest jądro Linux, ma swój początek w roku 1991. Dnia 25 sierpnia 1991 roku fiński student - Linus Torvalds - poinformował użytkowników grupy dyskusyjnej comp.os.minix o tworzeniu przez siebie darmowego, hobbistycznego systemu operacyjnego. Jak wspomina w swoim poście, prace nad systemem rozpoczął w kwietniu tamtego roku.

Pierwsze dystrybucje Linuksa, takie jak Slackware, czy Debian, zostały opublikowane latem 1993 roku.

Od tego czasu Linux bardzo się rozwinął. Z pisanego dla zabawy prostego systemu, stał się chyba największym i najpopularniejszym projektem, realizującym koncepcję wolnego oprogramowania (czyli takiego, którego licencja pozwala na bezpłatne korzystanie z niego, rozpowszechnianie go i przystosowywanie do własnych potrzeb).

## Gdzie Linux znajduje zastosowanie?

Odpowiedź na to pytanie jest bardzo krótka: wszędzie. Znajdziemy go zarówno na komputerach osobistych i serwerach, urządzeniach sieciowych, jak i systemach wbudowanych - w urządzeniach codziennego użytku, np. pralkach, lodówkach, telewizorach itd. Linuksa stosują: NASA, wojsko, banki... Linux napędza znaczną większość superkomputerów. Wiele urządzeń mobilnych, takich jak telefony komórkowe, czy tablety, korzysta z Androida, opartego na jądrze Linux. Jak więc możesz zauważyć, kłamstwem jest określenie, że Linuksa nikt nie używa - używa go tak naprawdę każdy z nas, czy to pośrednio (korzystając z Internetu, łączymy się z serwerami działającymi na Linuksie), czy to bezpośrednio (na komputerze osobistym, czy telefonie).

## Linux, czy GNU/Linux?

Jak wspomnieliśmy wcześniej, system operacyjny oprócz jądra, potrzebuje także pewnej bazy oprogramowania. Zaczęto więc w dystrybucjach Linuksa wykorzystywać oprogramowanie pochodzące z projektu GNU, takie jak: powłoka bash, zestaw kompilatorów GCC oraz wiele innych. Jako, że projekt GNU wywarł bardzo duży wpływ na systemy z rodziny Linux i prawie wszystkie dystrybucje korzystają z jego narzędzi, niektórzy ludzie preferują nazewnictwo **GNU/Linux**.

Istnieją jednak systemy bazujące na Linuksie, które nie są wyposażone w to oprogramowanie. Przykładem jest chociażby Android.

## Odmiana słowa Linux przez przypadki

Warto tutaj wspomnieć, jak poprawnie odmieniać słowo Linux przez przypadki. Pomóc mogą w tym poniższe tabelki.

Liczba pojedyncza:

| Przypadek   | Pytanie        | Forma/Formy         |
| ----------- | -------------- | ------------------- |
| Mianownik   | Kto? Co?       | Linux               |
| Dopełniacz  | Kogo? Czego?   | Linuxa, Linuksa     |
| Celownik    | Komu? Czemu?   | Linuxowi, Linuksowi |
| Biernik     | Kogo? Co?      | Linuxa, Linuksa     |
| Narzędnik   | Z kim? Z czym? | Linuxem, Linuksem   |
| Miejscownik | O kim? O czym? | Linuxie, Linuksie   |
| Wołacz      | O!             | Linuxie, Linuksie   |

Liczba mnoga:

| Przypadek   | Pytanie        | Forma/Formy         |
| ----------- | -------------- | ------------------- |
| Mianownik   | Kto? Co?       | Linuxy, Linuksy     |
| Dopełniacz  | Kogo? Czego?   | Linuxów, Linuksów   |
| Celownik    | Komu? Czemu?   | Linuxom, Linuksom   |
| Biernik     | Kogo? Co?      | Linuxy, Linuksy     |
| Narzędnik   | Z kim? Z czym? | Linuxami, Linuksami |
| Miejscownik | O kim? O czym? | Linuxach, Linuksach |
| Wołacz      | O!             | Linuxy, Linuksy     |

