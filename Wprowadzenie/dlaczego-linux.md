# Dlaczego Linux?

Na wstępie warto byłoby jeszcze powiedzieć, dlaczego tak bardzo lubimy tego Linuksa. Są przecież jeszcze inne systemy. Na co dzień zapewne większość Twoich znajomych korzysta z Windowsa, więc w czym problem? Chcemy pokazać Ci alternatywę - to, że wszyscy (albo prawie wszyscy) z niego korzystają, to nie znaczy, że nie wolno spróbować czegoś innego.

## Dla kogo?

Uważamy, że w chwili obecnej z Linuksa korzystać mogą już wszyscy, którzy używają komputera do codziennych zadań, jak przeglądanie stron internetowych, czy poczty. Obecnie tryby graficzne w najprostszych dystrybucjach są bardzo intuicyjne i wszystko idzie "wyklikać". Uważamy również, iż dla programistów, hackerów i innych osób z branży IT, systemy Linuksowe będą wygodniejsze. Więcej jest do nich dostosowanych narzędzi i wygodniej można z nich korzystać.

Jedyna grupa, której odradzilibyśmy system Linux, to aktywni gracze. Chociaż dostępnych jest coraz więcej gier, jest dedykowany Steam, są platformy umożliwiające uruchamianie programów z Windowsa na Linuksie, to jednak nie jest to jeszcze taki poziom, aby zaawansowani gracze byli zadowoleni.

## Zalety i wady

Jedną z ważniejszych zalet jest z pewnością cena. Linux nie kosztuje nic, jest po prostu darmowy. Ma otwarty kod źródłowy, do którego każdy może zajrzeć. Nie ma też ograniczeń sprzętowych, tak jak na przykład Mac OS, który dedykowany jest tylko pod sprzęt Apple.
 
Linux jest też niesamowicie konfigurowalny. Możesz dostosować sobie znacznie więcej rzeczy niż w systemie Windows. Nie podoba się interfejs jaki masz? Pobierasz inną dystrybucję lub zmieniasz środowisko graficzne w obecnej i gotowe.

Jako wadę można uznać niedostępność niektórych gier czy programów. Nie jest to jednak bezpośrednio wina samego Linuksa, a twórców tego oprogramowania. Na plus za to łatwość instalacji nowego oprogramowania, które w większości jest w specjalnych repozytoriach jako pakiety. Instalować spoza nich też można.

## Fakty i mity

> Linux to tylko czarne okienko, do którego trzeba wpisywać magiczne polecenia.

**MIT**. Obecnie jest dostępna tak duża ilość dystrybucji z różnymi trybami graficznymi, że użycie konsoli do codziennych zastosowań jest zbędne (chociaż oczywiście możliwe).

> Ten system to tylko dla specjalistów IT.

**MIT**. Komputer z Linuksem może bez problemu służyć do codziennego, przeciętnego użytku. 

> Na Linuksa jest mało gier.

**FAKT**. Chociaż to się zmienia, są odpowiednie platformy, jest i dedykowany Steam. Nie jest jednak jeszcze tak dobrze jak na Windowsie.
 
> Linux występuje tylko na serwerach.

**FAKT i zarazem MIT**. Bardzo często napędza on serwery hostujące strony www i inne usługi. Nie ma jednak problemu, aby służył również na komputerze przeciętnego użytkownika. 

> Linux jest mniej funkcjonalny niż Windows!

**MIT**. System funkcjonuje tak samo, jak każdy. Dostępnych aplikacji jest bardzo dużo. Większość programów, z których korzystasz zapewne ma swoje oryginalne wydania lub odpowiedniki na Linuksie.

> Linuksa trzeba umieć skonfigurować.

**FAKT**. Ale przy instalacji podstawowych dystrybucji wszystko jest przygotowywane automatycznie. Zaawansowaną konfiguracje można przeprowadzić sobie w razie takiej potrzeby.

> W sieci dostępny jest kod Linuksa, więc na pewno ktoś może zagrozić jego bezpieczeństwu.

**MIT**. Jest wręcz przeciwnie - gdy kod jest dostępny publicznie, społeczność może wykryć błędy. Wiemy też dzięki temu, co tak naprawdę jest w tym systemie.

> Na Linuksa nie ma wirusów.

**MIT**. Z pewnością jest ich mniej, ale zdarzają się. Jeśli nawet nie dla samego systemu, to może trafić się luka w oprogramowaniu lub fałszywy e-mail. Zawsze trzeba się pilnować. 

## Porównanie systemów

Spróbujmy jeszcze porównać trzy najpopularniejsze systemy operacyjne.

Co? | Linux | MacOS | Windows
--- | --- | --- | ---
Cena | Darmowy dla każdego | Płatny, dołączany do komputerów Apple | Płatny, często dołączany w cenie komputerów
Dostępność | Dla każdego | Użytkownicy sprzętu Apple | Dla każdego
Kod źródłowy | Otwarty | Zamknięty | Zamknięty
